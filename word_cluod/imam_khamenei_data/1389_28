
	بسم‌اللَّه‌الرّحمن‌الرّحیم‌

	تبریک عرض میکنیم این عید بزرگ و عید سعید را به شما حضار محترم، مسئولان کشور، سفرای محترم کشورهای اسلامی و به همه‌ی ملت ایران و به امت اسلامی. و امیدواریم خداوند متعال به برکت تضرع و انابه‌ای که ملت مؤمن و امت مسلمان در طول ماه رمضان و در این روز به پیشگاه پروردگار عالم عرض کردند، رحمت خود را، لطف خود را، حمایت خود را، هدایت خود را، بر همه‌ی این امت بزرگ نازل فرماید.

	مظهر عید بودنِ این عید سعید، تعبد است، عبادت است، صفوف مستحکم نماز است. در همه‌ی دنیای اسلام، امروز مردم در صفوف واحدِ نماز جماعت ایستادند و خشوع کردند در مقابل پروردگار. این یک پیوند معنوی و قلبی میان امت مسلمان است. همین صفِّ واحد باید بین امت اسلامی تشکیل بشود برای مواجهه‌ی با مسائل مهم جهان، که بسیاری از آنها مرتبطِ با امت اسلامی و با سرنوشت امت اسلامی است.

	این دلها اگر با یکدیگر متحد شد، اگر اختلاف‌انگیزیهای ساخته‌ی دست دشمنان امت اسلامی و دشمنان اسلام از میان برداشته شد، آنوقت دستها و قدمها و توانها و فکرها هم در یک جهت واحد قرار میگیرد و در مواجهه‌ی با جبهه‌ی عظیمِ مقابل با اسلام و امت اسلامی از خود کارائی نشان خواهد داد.

	این یک حقیقتی است که امروز در مقابل اسلام و مسلمین، جبهه‌ای وجود دارد. از زبانشان خارج شد - در واقع از دستشان در رفت - و اسم جنگ صلیبی را چند سال قبل آوردند. این معناش این است که امت اسلامی به صورت واحدی مواجه است با تهدید دشمنان. خطاست اگر خیال کنیم که دشمنان اسلام و مسلمین، این بخشِ از دنیای اسلام را دشمن میدارند، آن بخشِ از دنیای اسلام را دوست میدارند؛ اینجور نیست. آنها با امت اسلام مخالفند؛ چون در ذات اسلام، در جوهر اسلام، ایستادگىِ در مقابل زورگویان و سلطه‌طلبان وجود دارد. با اسلام مواجه‌اند، با اسلام مقابلند. این وظیفه‌ی ماست؛ وظیفه‌ی همه‌ی دنیای اسلام است.

	و ما امروز مشاهده میکنیم که خوشبختانه بسیاری از ملتها به حقایقی آشنا شدند و پی بردند که شاید در ده‌ها سال گذشته این حقایق برای آنها روشن نبود. امروز مسئله‌ی فلسطین برای دنیای اسلام یک مسئله‌ی زنده است. قصد دشمنان فلسطین این نبود؛ آنها میخواستند این مسئله را به انزواء بیندازند، اصلاً کشوری به نام فلسطین فراموش شود، از صحنه‌ی جغرافیا حذف شود؛ قصدشان این بود. امروز خوشبختانه ملتهای اسلام با آگاهی، با هوشیاری، به این مسئله اهتمام میورزند. بعضی از دولتها همکاری میکنند، بعضی از دولتها هم کوتاهی میکنند؛ لکن ملتها همه میخواهند این را و این به نتیجه خواهد رسید بدون شک؛ و مسائل گوناگون دنیای اسلام.

	این یک درس بزرگ فطر است؛ دستهای در هم گره‌خورده‌ی برادران مسلمان در همه‌ی کشورهای اسلامی. همه باید در این جهت کار کنند؛ همه‌مان باید در این جهت کار کنیم. و این، ان‌شاءاللَّه پیش خواهد رفت. و آن روزی  که ملت مسلمان - با این عرض و طول عظیم، با این عمق فراوان - وارد مسائل جهانی به صورت یکپارچه بشود، مسلّماً مسائل مورد ابتلای ملت مسلمان به سود آنها حل خواهد شد؛ برخلاف امروز که اختلافها و تشتتها و دودستگیهائی که در دنیای اسلام هست، نمیگذارد این اتفاق بیفتد؛ لکن روزبه‌روز ان‌شاءاللَّه نزدیک میشویم به اتحاد امت اسلامی.

	و ملت عزیز ما خوشبختانه یک الگوست در این جهت؛ یک نمونه است. ملت ما بیدار است؛ ملت ما متحد است؛ ملت ما مسائل جهانی را با علاقه و دلسوزی دنبال میکند؛ به مسائل دنیای اسلام میپردازد؛ درباره‌ی آنها موضع میگیرد، که یک نمونه‌ی از آن، همین راهپیمائی عظیم روز قدس است که در سرتاسر کشور - در همه‌ی شهرها، در بسیاری از روستاها حتی - مردم اجتماع کردند، راه افتادند، شعار دادند به نفع برادران مسلمانشان که هرگز آنها را نه دیده‌اند و نه از نزدیک میشناسند؛ لکن مسئله‌ی آنها را مسئله‌ی خودشان به حساب می‌آورند. این به برکت ایمان است؛ به برکت بیداری اسلامی است. و این، آن راهی است که امام بزرگوار ما - که رحمت و رضوان خدا بر او باد - پیش پای ما گذاشت و ما این راه را طی میکنیم و تهدیدها و مخالفتها و خصومتها و غرض‌ورزیها و نانجیبانه عمل‌کردن‌هائی که انسان مشاهده میکند در بخشهای مختلف آن جبهه‌ی گسترده، نخواهد توانست این ملت را از این راه باز بدارد.

	امیدواریم خداوند متعال برکات خود را، رحمت خود را بر شما ملت عزیز، بیش از پیش نازل فرماید و الطاف خود را شامل حال همه‌ی شما بکند و امیدواریم که خداوند متعال روزبه‌روز درهای فرج را به روی امت اسلامی باز کند.

	والسّلام علیکم و رحمةاللَّه و برکاته‌