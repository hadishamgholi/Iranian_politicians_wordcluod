
	بسم‌اللَّه‌الرّحمن‌الرّحیم‌


	به شما جوانان عزیز، حضور در مجموعه‌ی پرافتخار نیروهای مسلح جمهوری اسلامی ایران را تبریک عرض میکنم. این لباس، لباس افتخار است؛ زیرا شما با وجود خود، با خدمت خود، با خصلتهای برجسته‌ی انسانىِ یک سرباز اسلام، مایه‌ی دلگرمی ملت خودتان و کشور خودتان و سرزمین مقدس و خدائىِ خودتان هستید.

	 در همه جای عالم، نیروهای مسلح یکی از اجزاء بسیار مهمِ اقتدار ملی کشورها به حساب میآیند؛ ولی آن وقتی این اقتدار و این مظهر قدرت ملی اهمیت و ارزش مضاعفی پیدا میکند که آنچه در او بُروز میکند، صرفاً اقتدارِ به مدد و کمک سلاح نباشد. سلاح مهم است و مرد مسلح، توانای دفاع است؛ اما مهمتر از سلاح، نیروی معنوی و قدرت روحىِ مرد مسلح است. این آن چیزی است که اقتدار ملی یک کشور را به صورت یک اقتدار معنوی و حقیقی و غیر قابل زوال در میآورد. یک ملت با داشتن مردان و جوانان مسلح و سربازان شجاع و رشیدی که دلهای آنها با نور ایمان روشن است و اراده‌های آنها با قدرت و صلابت ایمان مستحکم است، دارای اقتداری است که نظیر آن را در سراسر جهان - بلکه در سراسر تاریخ - کمتر میتوان پیدا کرد. امروز شما در چنین کسوتی قرار دارید.

	 در جمهوری اسلامی ایران، نیروهای مسلح، عظمت و ابّهت خود را فقط به قدرت سلاح نشان نمیدهند؛ بلکه در کنار آن، اقتدار معنوىِ آنها وابسته به نیروی ایمانىِ آنهاست. برای خدا، برای انسانیت، برای گسترش توحید و برای دفاع از ارزشهای اصیل است که سرباز ایرانی و نظامىِ ایرانی و جوان مسلح ایرانىِ اسلامی، در این کسوت در می‌آید و خود را آماده نگاه میدارد. اگر در دنیای مادىِ امروز و در طول تاریخ، ارتشها برای فرونشاندن آتش حرص و طمع قدرتمندان به وجود آمده‌اند و به کار گرفته شده‌اند و اگر امروز ارتشهای مسلح عالم وسیله‌ی زورگوئی ابرقدرتها به حساب میآیند، نیروهای مسلح جمهوری اسلامی ایران جانفدایان فضائلند و برای تثبیت فضائل انسانی و ارزشهای الهی است که تمرین و مقاومت میکنند و در میدانها میایستند؛ این است آن چیزی که در نهایت، پیروزی قطعی و قاطع را به دست خواهد آورد. این را باید حفظ کنید.

	 امروز در دنیا، تجربه‌های نو به نو، حقایق عجیبی را برای جهانیان آشکار میکند. امروز دنیا مشاهده میکند که ارتش تا دندان مسلحی که توانسته بود ارتشهای مشابه خود را در کشورهای عربی، در مقابل ابّهت و اقتدار خود وادار به تسلیم بکند، در مقابل ایمانِ جوانانِ شجاع و باشهامت «حزب‌اللَّه»، مجبور شد که ذلت شکست را بپذیرد و اعتراف کند که در مقابل این جوانان مؤمن، ضعیف و ناتوان است؛ این به معنی برتری اقتدار معنوی بر قدرتهای مادیست. جوانان عزیز ما در ارتش، در سپاه، در بسیج، در نیروی انتظامی و در هر بخشی از بخشهای نیروهای مسلح سرافرازِ جمهوری اسلامی - به عنوان انسانهائی که در کنار آمادگیهای رزمی و در لباس سرباز اسلام، از ایمان و معنویت برخوردارند - یک امتیاز استثنائی در میان همه‌ی نیروهای مسلح در سراسر جهان دارا هستند؛ این را قدر بدانید.

	 عزیزان من! شما خود را آماده میکنید برای اینکه در طول سالیان خدمت خودتان - به عنوان انسانهائی که برای دفاع از این ملت، به آنها و به اراده‌ی آنها و به شجاعت آنها اطمینان و اعتماد شده است - در مقابل ملتتان سرافراز باشید؛ شما وارد چنین راهی شده‌اید و چنین آینده‌ای را برای خودتان تصویر کرده‌اید. ملت ما، پشتیبان نیروهای مسلح است و نیروهای مسلح را از خود و جزء غیر قابل تفکیکی از خود میداند. همچنانی که بزرگان دین فرموده‌اند، شما حصارها و باروهای مستحکم این ملتید؛ در همه‌ی مراحل آموزش و در همه‌ی مراحل خدمت، این را به یاد داشته باشید و از خاطرتان دور نکنید؛ باروهای مستحکم ملتی که به نام خدا و به نام عدالت قیام کرده است و با ایمان خود و با صلابت خود و با شجاعت خود و با ایثار خود، توانسته است دشمنان مسلحِ به مدرنترین تسلیحات را به عقب‌نشینی وادار کند. امروز همه‌ی دشمنانی که در آغاز انقلاب اسلامی و تشکیل نظام جمهوری اسلامی، گمان می‌بردند که نظام جمهوری اسلامی نمیتواند در مقابل طوفانهای مخالفت آنها ایستادگی بکند، با تجربه‌ی سی ساله تشخیص داده‌اند و اعتراف میکنند که جمهوری اسلامی قویترین است. شما قویترین هستید. این قوّت و قدرت به برکت صلابت ایمان در شماست؛ ایمان را قدر بدانید و آن را در خود تقویت کنید.

	 وظائف یک فرد مسلح در نیروهای مسلح جمهوری اسلامی، فرا گرفتن خوب، انضباط خوب، آمادگی همیشگی و اخلاص و صفا و نورانیت معنوی است؛ همه‌ی اینها را با هم برای خود گردآوری کنید. فرصت جوانی را برای آراسته شدن به این فضائل بزرگ مغتنم بشمارید. امروز شما در بهترین سالهای عمرتان قرار دارید و با کسب فضائل معنویای که برای یک انسان فداکارِ مؤمن و یک انسان سربلند در مقابل خدا و خلق لازم است، میتوانید بندگان شایسته‌ی خدا و مردان بزرگ دوران خود باشید. ارتش جمهوری اسلامی ایران به مردان بزرگی که بتوانند وظائف با اهمیت و با عظمت این سازمان را بر دوش بگیرند، همیشه نیازمند بوده است و بحمداللَّه در طول دوران پس از انقلاب تا امروز، از چنین مردانی برخوردار هم بوده است؛ بعد از این هم شمائید که باید این بارهای سنگین را بر دوش بگیرید.

	 از خداوند متعال مسئلت میکنم که شما جوانان عزیزِ این ملت و شما سربازان وفادار این کشور را - به مثابه‌ی بهترین سربازان اسلام و بهترین مردان دوران خودتان - توفیق رشد و تعالی عنایت بفرماید.

	    والسّلام علیکم و رحمةاللَّه و برکاته‌
	 