
	بسم‌اللَّه‌الرّحمن‌الرّحیم‌


	هم به عزیزان دانش‌آموخته‌ای که دوره‌ی دانشگاههای افسری را طی کردند و هم به جوانان عزیزی که امروز سردوشی گرفتند و به طور رسمی به ارتش جمهوری اسلامی ایران ملحق شدند؛ گلهای تازه دمیده‌ی این بوستان رنگین و میوه‌های تازه رسیده‌ی این باغستان پر برکت، صمیمانه تبریک عرض میکنم.

	شما جوانهای عزیز بهترینها را انتخاب کردید: دانش، پاکیزگی و پاکدامنی و حضور فعال در میدان پرافتخار دفاع از کشور و ملت. در نهج‌البلاغه درباره‌ی نیروهای مسلح جمله‌ای هست که در زبانها و نوشته‌ها تکرار میشود و این جمله خیلی درخور تأمل و تدبر شماست که: «فالجنود باذن اللَّه حصون الرّعیّه»؛ باروهای مستحکم ملت و کشور؛ این مهمترین خصوصیت نیروهای مسلح است.

	یک ملت برای اینکه قله‌های کمال مادی و معنوی و قله‌های عزت و شرافت را فتح کند، به امنیت و به آسوده‌خیالی از تهاجم دشمنان احتیاج دارد. بدون احساس امنیت و بدون حضور آرامش و اطمینان، در هیچ کشوری نه علم میتواند پیشرفت کند، نه مقامات معنوی و اخلاقی ملتها میتواند به آن نقطه‌ی مطلوب برسد. دنیا و آخرت را با امنیت میتوان تأمین کرد. امنیت را چه تأمین میکند؟ در دنیائی که انگیزه‌های قدرت‌طلبانه هست، انسانهای شیطان‌صفت هستند، جهانخورانِ دنبال جهانگشائی در گوشه و کنار آن هستند، ملتها چگونه میتوانند امنیت خود را به دست بیاورند و حفظ کنند؟ این سهم نیروهای مسلح است.

	در هر کشوری نیروهای مسلحند که با اقتدار خود، با هوشیاری و آمادگی خود، با پیمان عمیقی که با ملت در دل و زبان خود میبندند و خود را در مقابل خدا و وجدان خود متعهد میکنند، همان باروهای مستحکم را به وجود می‌آورند. این مخصوص امروز نیست؛ در همیشه‌ی دنیا کانونهای ناامن‌ساز در دنیا وجود داشته‌اند و ملتهائی توانسته‌اند خودشان را حفظ کنند که این هوشیاری در آنها وجود داشته باشد.

	البته نیروهای مسلح، تنها وارد این عرصه نمیتوانند بشوند؛ ملت باید بهوش باشد، آحاد ملت باید این احساس مسئولیت را در مقابل امنیت ملی در همه‌ی وجود خودشان حس کنند. نیروهای مسلح بازوهای توانا و نیرومند چنین ملتی هستند.

	امروز به حول و قوه‌ی الهی ملت ما از چنین احساسی برخوردار است و من نیروهای مسلح توانا و سرافراز خودمان را میبینم که متناسب با همین احساس شکوهمند ملی شکل گرفته‌اند. شما تجربه‌ی طولانی و پرارزش فرماندهانی را پشت سرتان دارید که اثبات کردند که تا آخرین قطره‌ی خون خودشان ایستاده‌اند. گفتن این حرفها به زبان آسان است؛ لکن در میدان عمل مردان پولادین، مردان صاحب عزم، مردانی که سخن خود را در عمل تصدیق کنند، لازمند تا بتوانند این گفته‌ها و این شعارها را در عمل خودشان محقق کنند. اینجور افراد را شما در ارتش سرافرازتان، در سپاه پاسداران انقلابی سربلندتان و در نیروهای عظیم و انبوه بسیجیتان کم نداشتید؛ چهره‌های پرافتخار و صادق؛ شما دنباله‌روان آنها هستید.

	جوانهای عزیز! عزیزان من! از این فرصت جوانی استفاده کنید؛ خود را با ایمان، با عزم قوی، با حفظ پاکدامنی و پارسائی بسازید و همچنانی که امام علی (علیه‌السّلام) فرموده است، خود را باروهای مستحکم و سربلند این ملت قرار بدهید. همه‌ی انسانها زندگی میکنند، اما همه‌ی زندگیها مایه‌ی سرافرازی دنیوی نیست؛ بعضی زندگیها برای خود آن شخص و برای ملت او مایه‌ی سرافکندگی است. اما زندگی انسانهای مؤمن و صادق، برای خودشان، برای خانواده‌شان، برای ملتشان و برای تاریخشان مایه‌ی سربلندی است. کوشش کنید از اینگونه افراد باشید؛ و میتوانید.

	رحمت خدا بر شهید ستاری که این دانشگاه به نام اوست و اینجا را او بنیانگذاری کرد. خوشبختانه امروز دانشگاههای نیروهای زمینی و هوائی و دریائی و نیروهای اطلاعاتی ما با ظرفیتهای خوبی مشغول کارند؛ این ظرفیتها باید افزایش پیدا کند. عمق درسها، کارآمدی درسها، تلاش استادان و دانشجویان باید از آنچه که هست، باز هم بیشتر شود. استعداد ایرانی و توانائیهای ملی ایرانیان اقتضاء میکند که نوآوریها در بخش نیروهای مسلح ما از جمله در ارتش جمهوری اسلامی ایران و نیروهای سه‌گانه‌ی آن، روزبه‌روز بیشتر شود. پژوهش، نوآوری، کارآزمودگی، انضباط کامل، چیزهائی است که بایست در اولین قلمهای فهرست وظائف شما وجود داشته باشد. روح این همه، ایمان و تقوای شماست. یک روز اینجور به ملت ما و به خود نیروهای مسلح باورانده بودند که لباس ارتشی با دینداری سازگار نیست. ارتشیان غیور ما، خلاف این را به اثبات رساندند؛ نشان دادند که دوره‌های تحصیلی ارتش و دوره‌های کاری و مراکز گوناگون ارتش، جایگاه رشد ایمان و بصیرت دینی است. امروز جوانان ارتشی ما، در دین، در تقوا، در پاکدامنی، جزو بهترین جوانان ما هستند. فداکاریهائی هم که این عزیزان کرده‌اند، مثل همه‌ی سرافرازان نیروهای مسلح، نامهائی را از اینها بر پیشانی بلند این کشور و این ملت تا ابد ثبت کرده است. اینها را جزو برنامه‌های حتمی خودتان به حساب بیاورید. کیفیت درسها و کارآمدی آموزشها را روزبه‌روز بیشتر کنید و ان‌شاءاللَّه خودتان را برای به عهده‌گیری مسئولیتهای بزرگ در ارتش جمهوری اسلامی ایران و در سطح فعالیتهای عمومی کشور آماده کنید.

	امید است که پروردگار عالم به شما توفیق بدهد و قلب مقدس امام زمان (ارواحنا فداه) و روح مطهر شهیدان از شما شادمان باشد.

	 
	والسّلام علیکم و رحمةاللَّه و برکاته