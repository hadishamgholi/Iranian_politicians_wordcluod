
	 بسم‌اللَّه‌الرّحمن‌الرّحیم‌


	این عید بزرگ اسلامی را به همه‌ی امت بزرگ اسلامی، همه‌ی مسلمانان عالم در هر نقطه و به ملت عزیز و مؤمن و بزرگوار ایران و به شما حضار محترم و میهمانان عزیز تبریک عرض میکنم و از خداوند متعال مسئلت میکنیم که عید فطر را برای امت اسلامی حقیقتاً یک عید قرار بدهد و امت اسلامی را به آینده‌ی درخشانی که به‌حق در انتظار آن است، و وعده‌ی الهی است، هر چه نزدیکتر بفرماید.

	 بسیاری از شما و آحاد مردم کشورمان و مسلمانان عالم در ماه رمضان از سفره‌ی ضیافت الهی حداکثر استفاده را بردند. باب توبه، باب استغفار، باب ذکر و توجه و تضرع و انس با خدای متعال در این ماه باز بود. دهان روزه و نفس خویشتندار کمک بزرگی بود برای بندگان خدا که بتوانند از نعم معنوی الهی در این ماه استفاده کنند. این ضیافت الهی است که در آن، دلهای مردم مسلمان، لذت ذکر و مناجات را میچشند، به فطرت الهی خود نزدیک میشوند، اراده‌ی خود را تقویت میکنند و ذخیره‌ی تقوا را که توشه‌ی حقیقی انسان است، برای خودشان فراهم میکنند.

	 و من عرض میکنم که امروز بیش از همیشه امت اسلام به این ذخیره نیازمند است. روزی بود که امت اسلام امیدی به آینده نداشت؛ متفکران جهان اسلام مینشستند و برای روز سیاه مسلمانان مرثیه‌سرائی میکردند. آثار ادبی مسلمانان برجسته و پیشرو امثال سید جمال‌الدین و دیگران را در صد سال گذشته ببینید؛ نخبگانی از دنیای اسلام که دلهایشان بیدار شده بود، وضع مسلمانها را میدیدند و حقیقتاً برای مسلمانها مرثیه‌سرائی میکردند. حقیقتاً افق روشنی در دنیای اسلام دیده نمیشد؛ مستکبران تازه‌نفس وارد سرزمینهای اسلامی شده بودند، زمام حکومتهای اسلامی را در دست داشتند و از غفلت و خواب ما ملتهای مسلمان حداکثر سوء استفاده را کردند و روزبه‌روز آفاق را در مقابل چشم امت اسلامی تیره‌تر کردند. روزگاری اینجور بر امت اسلامی گذشت.

	 امروز روزگار دیگری است. آن افقهای تاریک در مقابل چشم امت اسلامی تبدیل به افقهای روشن شده است. در هر نقطه‌ای از نقاط عالم که مسلمانانی در آنجا زندگی میکنند - چه به عنوان یک ملت و چه به عنوان اقلیتها در میان ملتهای دیگر - به آینده با چشم امید نگاه میکنند؛ احساس میکنند که میتوانند حرکت کنند. دشمنان دنیای اسلام یعنی همان مستکبران، یعنی دنیاطلبان، یعنی استعمارگران، یعنی آن کسانی که با شعارهای براق و فریبنده وارد کشورهای اسلامی شدند و سیاه‌ترین روزگار را برای کشورهای اسلامی فراهم کردند، با وجود اینکه از لحاظ پیشرفتهای مادی، پیشرفتهای فنی، سلاحهای مخرب، وسائل ارتباط جمعی، امکانات تبلیغاتی نسبت به آن روزگارها خیلی جلوترند؛ اما در مقابل حرکت این اقیانوس خروشان امت اسلامی احساس ضعف میکنند؛ احساس شکست میکنند؛ واقعیت دنیای اسلام، امروز این است. اگر کسی بر خلاف این گمان کند و تصور کند، بداند که بر خلاف واضحات فکر میکند.

	 امروز دنیای اسلام افق روشنی در مقابل خود مشاهده میکند. دشمنان بزرگ و مستکبران گردن‌کلفت عالم که همه‌ی دنیا در اختیار آنها هست، امروز در مقابل خیزش امتهای مسلمان و بیداری ملتهای مسلمان احساس ناتوانی میکنند؛ راه بر روی آنها بسته است و این نشان‌دهنده‌ی وعده‌ی الهی است که فرمود: «و لینصرنّ اللَّه من ینصره انّ اللَّه لقوىّ عزیز».(1) و فرمود: «و نرید ان نمنّ علی الّذین استضعفوا فی الأرض و نجعلهم ائمة و نجعلهم الوارثین».(2) اینها وعده‌ی الهی است. و فرمود: «و اللَّه غالب علی أمره».(3) این وعده‌های الهی به برکت بیداری و حرکت مسلمانها بتدریج خود را نشان میدهد.

	 یک جهاد بزرگ در مقابل ملت مسلمان است. این جهاد لزوماً جهاد نظامی نیست؛ جهاد سیاسی است، جهاد فکری است، جهاد علمی است، جهاد اجتماعی است، جهاد اخلاقی است. و امت بزرگ اسلام بتدریج با ابعاد گوناگون این جهاد آشنا شده است و آشنا میشود. امروز شما نگاه کنید به صحنه‌ی منطقه‌ی بسیار حساس خاورمیانه، همین پیشرفت امت اسلامی را میبینید.

	 مسئله‌ی فلسطین که یک مسئله‌ی غم‌انگیز برای دنیای اسلام بود، امروز با اینکه وحشیگری صهیونیستها نسبت به فلسطینیان چند برابر شده است، در عین حال امید را شما در ناصیه‌ی ملت فلسطین مشاهده میکنید.

	 امروز خود اشغالگران فلسطین از ادامه‌ی راه خودشان احساس و اظهار یأس میکنند؛ خودشان اعتراف میکنند که به بن‌بست رسیده‌اند. رژیم ایالات متحده‌ی آمریکا که بعد از پایان روزگار و انهدام شوروی سابق احساس میکرد که کدخدای دهکده‌ی جهانی است و آقا و سرور بیمنازع دنیاست، شما ملاحظه کنید در مناطق مختلف دچار بن‌بست، دچار اشکالهای اساسی و گره‌های بازنشدنی است. به بهانه‌ی مبارزه‌ی با تروریسم وارد این منطقه‌ی حساس شدند؛ آن در افغانستان، آن در عراق، آن در لبنان، آن در فلسطین. در همه‌ی مناطق که شما ملاحظه کنید، نقشه‌های آمریکا یکی پس از دیگری نقشه‌های باطل از آب درآمده است و هیچگونه امیدی به پیشرفت این نقشه‌ها نیست؛ خودشان هم امید ندارند و این را بر زبان هم میآوردند؛ ذکر هم میکنند.

	 پارسال در همین روز عید فطر بود که من در نماز عید فطر به ملت مسلمان عرض کردم که این کنفرانسی که اینها میخواهند تشکیل بدهند که به آن کنفرانس پائیزی میگفتند - که برنامه‌ها و نقشه‌هائی داشتند برای تسلط هرچه بیشتر بر منطقه - شکست خواهد خورد و امروز میبینید اثری از آثار آن کنفرانس و آنچه که نشستند و گفتند و برخاستند، در صحنه‌ی فلسطین و لبنان و منطقه‌ی حساس خاورمیانه وجود ندارد. این نشان‌دهنده‌ی این است که آن دستگاهِ مواجهه‌ی با اسلام و مقابله‌ی با امت اسلامی که قصدش سلطه‌ی هرچه بیشتر بر این منطقه‌ی حساس بود، احساس میکند که قدرت پیشروی ندارد. البته ما نمیخواهیم خودمان را به خوشبینیهای افراطی دلخوش کنیم. واقعیات سخت و دشوار و تلخ در مقابل چشم همه هست، همه آنها را میبینند؛ اما مسئله این است که قدرت استکباری در مقابل اراده‌ی ملتها نتوانسته است کاری از پیش ببرد، بعد از این هم نخواهد توانست کاری از پیش ببرد؛ در عراق پا در گل، در افغانستان دچار مشکلات فراوان، حالا امروز به پاکستان هم دست‌اندازی میکنند. میشنوید، میبینید دخالتهای ظالمانه‌ی آنها را در این منطقه‌ی شرقىِ کشور ما؛ لیکن اینجا هم ناکام خواهند ماند؛ همچنانی که در جاهای دیگر ناکام ماندند؛ چون ملتها بیدارند، با حقوق اسلامی خودشان آشنا هستند، اراده‌ی ایستادگی در میان ملتها وجود دارد و ان‌شاءاللَّه روزبه‌روز این اراده باید تقویت بشود.

	 در چنین شرائطی، آنچه که امت اسلامی بیش از همیشه به آن احتیاج دارد، همین توجه به پروردگار، کمک خواستن از ذات اقدس الهی، متصل کردن دل به آن منبع قدرت لایتناهاست. دلی که با قدرت لایتناهای الهی آشنا شد، در مقابل تهدیدها و رعد و برقهای دشمنان از جا در نمیرود، مرعوب نمیشود، احساس ضعف نمیکند، نومید از آینده نمیشود. و این راه، راه تجربه شده‌ای است. جمهوری اسلامی سی سال در مقابل دشمنیها و کارشکنیها و خباثتهای دستگاه استکبار با قدرت ایستاد و ملت مسلمان ایران، با همه‌ی همتشان، با همه‌ی اراده‌شان، در عرصه‌های مختلف ایستادند و بحمداللَّه روزبه‌روز پیش رفتند و این پیشرفت به اذن الهی، به حول و قوه‌ی الهی روزبه‌روز بیشتر خواهد شد و همه‌ی دنیای اسلام ان‌شاءاللَّه روز عزت و شکوه اسلامی را خواهند دید.

	 هدایتهای الهی را قدر بدانیم، تفضلات الهی را قدر بدانیم، روز عید فطر را قدر بدانیم، این اجتماع عظیم مردم را که دست به دعا برمیدارند، رو به قبله میکنند، در روز معینی با خدا دلهایشان را متصل میکنند و انس مییابند، قدر بدانیم. اتحاد خودمان را حفظ کنیم، همت و اراده‌ی خودمان را حفظ کنیم و روزبه‌روز امیدمان را به آینده بیشتر کنیم.

	 امیدواریم ان‌شاءاللَّه دعای حضرت بقیةاللَّه (ارواحنا فداه) شامل حال شما مردم مسلمان در کشور عزیز ما و در کشورهای دیگر باشد و ان‌شاءاللَّه فردای دنیای اسلام از امروز و دیروزِ آن بمراتب بهتر باشد.

	والسّلام علیکم و رحمةاللَّه و برکاته‌

	1) حج: 40
	2) قصص: 5
	3) یوسف: 21