
العربیة | English

	بسم‌اللَّه‌الرّحمن‌الرّحیم‌

	به همه‌ی دانش‌آموختگان عزیزِ دانشگاه‌های ارتش جمهوری اسلامی ایران و نیز به همه‌ی جوانان عزیزی که سردوشی گرفتند و وارد خیل عظیمِ مجاهدان ارتش جمهوری اسلامی ایران شدند، تبریک عرض میکنم.

	برای ما هم عیدی است، شایسته‌ی تبریکی است که این تعداد جوانهای مؤمن، باصفا، نورانی، دانش‌آموخته و دانش‌طلب، وارد مجموعه‌ی عظیم نیروهای مسلح و ارتش جمهوری اسلامی میشوند. حقیقتاً در هر یک از بازدیدهائی که با شما جوانان مؤمن دیداری هست، خدای متعال را از اعماق جان سپاس میگوئیم، خدا را شکر میکنیم. شما هم بر این توفیقهای بزرگ، خدا را سپاس بگوئید.

	دانشگاه‌های ارتش جمهوری اسلامی ایران کانون علم و جهاد است. آنچه انسان روزبه‌روز بیشتر احساس میکند، عطر معنویت و تدین و ایمانی است که در این دانشگاه‌ها استشمام میشود؛ این جای خرسندی است، جای خوشحالی است. دانشگاهی از جهات علمی، فعال؛ دانشجویان علاقه‌مند، اساتید خوب، فرمانده‌ای که خود یک چهره‌ی علمی است؛ علاوه‌ی بر این، فضای آمادگیهای مجاهدانه‌ی مؤمنانه؛ رزمایش و آموزشهای رزمی در هوای گرم ماه رمضانِ مرداد ماه و تیر ماه؛ روزه گرفتن جمع زیادی از دانشجویان دانشگاه در همه‌ی هفته‌ها - هفته‌ای یک روز و بعضی بیشتر؛ این اطلاعی است که من دارم - اینها چیزهائی است که نه در کشور و میهن ما، در دنیای اسلام، در میان نیروهای مسلح، بیسابقه است. اینها آفریده‌ی همت بلند ملتی است که بر برافراشتن پرچم ایمان و اسلام و دیانت، همت گماشته است. نیروهای مسلحی که برای خدا، در راه خدا و برای آرمانهای الهی درس میخوانند، آموزش میبینند، زحمت میکشند، خود را آماده میکنند و هنگامی که فرصت مجاهدت و دفاع دست بدهد، با فداکاری وارد میدان میشوند، عزت اسلام و مسلمینند، عزت کشورند.

	 شما عزیز و عزتمندید. عزت شما از دو جهت است: یکی از این جهت که در راه علم، در راه جهاد و با زلال معنویت و ایمان، جوانىِ ارجمند خودتان را میگذرانید؛ این عزت است. «و للَّه العزّة و لرسوله و للمؤمنین»؛  عزت متعلق به خدا و پیامبر و مؤمنان است. و شما با این شیوه، در خیل مؤمنان داخلید.

	 جهت دوم این است که شما مایه‌ی عزت کشور خود و ملت خود هستید. آن کشور و آن ملتی که بتواند ثابت کند که آماده است برای استقلال خود، برای حفظ هویت خود، برای آرمانهای خود، برای موجودیت خود، ایستادگی کند و مردانه دفاع کند، عزیز است. عزت آن ملت را حتّی دشمنان در اعماق وجود خودشان تصدیق میکنند؛ اگرچه از روی عناد حاضر نباشند بر زبان بیاورند. امروز عزت شما را - که نوک پیکان استوارِ دفاع ملی هستید - دشمنان شما هم تصدیق میکنند؛ بسیاری بر زبان هم می‌آورند.

	 خدای متعال میفرماید: «و اعدّوا لهم ما استطعتم من قوّة و من رباط الخیل ترهبون به عدوّ اللَّه». آمادگی شما، دشمن را بیمناک میکند؛ نه بیمناک از تجاوز شما - که شما اهل تجاوز نیستید - بیمناک از ایستادگی شما، بیمناک از فکر حمله‌ی به شما. در دنیائی که هنوز متأسفانه تکیه‌ی به قدرت سرنیزه و اسلحه میتواند در ارتباط میان ملتها و کشورها تعیین‌کننده باشد، در دنیائی که قلدرانی با داشتن مشتهای پولادین بخواهند سرنوشت ملتها را در دست بگیرند - در دنیای مادی - آن ملتی از آسیب محفوظ میماند که ثابت کند آماده‌ی دفاع است. نیروهای مسلح ما، ارتش جمهوری اسلامی عزیز ما، این را ثابت کردند. این، عزت است؛ این برای یک کشور، عزت‌آفرین است؛ این را باید حفظ کنید. همه‌ی سرمایه‌های مادی و معنوی خودتان را باید حفظ کنید؛ دیانتتان را، ایمانتان را، انگیزه‌تان را، تقوا و پاکدامنی و پارسائیتان را، و عزم راسختان برای دفاع را در طول مدت خدمت و در همه‌ی عمر.

	 ما اهل تجاوز به هیچ ملتی و هیچ کشوری نیستیم؛ ما هرگز اقدام به جنگ خونین نمیکنیم - ملت ایران این را به اثبات رسانده است - اما ما ملتی هستیم که هرگونه تجاوز را، بلکه هرگونه تهدید را، با استواری و با قدرت کامل پاسخ خواهیم داد. ما ملتی نیستیم که بنشینیم تماشا کنیم قدرتهای پوشالىِ مادی که از درون کرم‌خورده و موریانه‌خورده‌اند، ملت استوار و پولادین ایران را تهدید کنند. ما در مقابل تهدید، تهدید میکنیم. هر کسی فکر تجاوز به جمهوری اسلامی ایران در مخیله‌اش خطور کند، باید خود را آماده‌ی دریافت سیلیهای محکم و مشتهای پولادین کند؛ از سوی ملت مقتدر ایران، از سوی نیروهای مسلح؛ ارتش جمهوری اسلامی ایران، سپاه پاسداران انقلاب اسلامی و بسیج مردمی، و پشت سر همه، ملت بزرگ ایران. و بدانند؛ هم آمریکا بداند، هم دست‌نشاندگانش بدانند، هم سگ نگهبانش رژیم صهیونیستی در این منطقه بداند؛ پاسخ ملت ایران به هرگونه تعرضی، هرگونه تجاوزی، بلکه هر گونه تهدیدی، پاسخی خواهد بود که از درون، آنها را از هم خواهد پاشید و متلاشی خواهد کرد.

	 خود را برای تداوم این عزت ملی و اقتدار بین‌المللی آماده نگه دارید. همه باید آماده باشیم. همه باید برای حفظ ارزشهای والای ماندگار در طول تاریخ، خود را آماده نگه دارند؛ در عرصه‌ی علم، در عرصه‌ی کار، در عرصه‌ی صنعت، در عرصه‌ی مدیریت و سیاست، و در نوک پیکان، برای دفاع ملی، نیروهای مسلح؛ عرصه‌ی رزم نظامی.

	 ما مطمئنیم که ساخت مستحکم نظام جمهوری اسلامی و اتحاد ملی و نزدیکی دلها میان آحاد ملت، بزرگترین بازدارنده است. همه موظفند این ساخت استوار و مستحکم را حفظ کنند و استحکام بیشتری به آن ببخشند.

	 از خداوند متعال برای یکایک شما جوانان عزیزم، فرزندان عزیزم، و برای اساتید شما، برای فرماندهان شما، برای همه‌ی کسانی که در پدید آمدن این پدیده‌ی زیبا و پرشکوه دخیل بوده‌اند، توفیق، حسن عاقبت و عزت و سربلندی مسئلت میکنم.

	والسّلام علیکم و رحمةاللَّه و برکاته‌

	۱) منافقون: ۸
	۲) انفال: ۶۰