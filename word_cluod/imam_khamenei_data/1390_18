
	بسم‌اللَّه‌الرّحمن‌الرّحیم‌

	خیلی خوش آمدید آقایان و خانمها، ان‌شاءاللَّه که موفق باشید. بیانات آقای دکتر عادل آذر هم، بیانات عالمانه و حاکی از تسلط کامل بر موضوع بود و ان‌شاءاللَّه همت کافی برای پیشبرد این کار مهم و بزرگ.

	 آنچه که من عرض میکنم، این است که آمار برای برنامه‌ریزیهای کشور، یک امر حیاتی است؛ یعنی اگر آمار نباشد، برنامه‌ریزی امکان‌پذیر نیست؛ اگر صورت برنامه‌ریزی هم باشد، محتوای برنامه‌ریزی یک چیز غیر منطبق با واقعیت و غلط از آب در خواهد آمد. بنابراین آمار ستون فقرات برنامه‌ریزی است. فرقی هم نمیکند که برنامه‌ریزیهای اقتصادی باشد، فرهنگی باشد، اجتماعی باشد، سیاسی باشد؛ حتّی دیپلماسی باشد. همه‌ی انواع برنامه‌ریزی، متوقف به آمار است. ما ندانیم چه داریم و چگونه داریم و با چه خصوصیاتی داریم، هرگز نخواهیم توانست برای آینده برنامه‌ریزی کنیم؛ این چیزِ روشن و واضحی است؛ این را باید همه احساس کنند؛ هم مردم این را بدانند، هم بخصوص دستگاه‌ها بدانند.

	 نقش مردم - که بعد اشاره خواهم کرد - یک نقش دفعی است؛ یعنی شما فرم سرشماری را میبرید، مردم به شما پاسخ میدهند، این تمام میشود؛ اما نقش دستگاه‌های مرتبط، یک نقش مستمر است؛ همکاریهای مستمر، کمکهای مستمر. دستگاه مرکزی آمار، یک مرکز ستادی است. تحرک بر اساس این آمار و استفاده‌ی از این داده‌ها و برگرداندن بازخوردها، اینها کار دستگاه‌های مختلف است که باید با مرکز آمار همکاری کنند. بنابراین باید همه همکاری کنند.

	 خب، ما چه بکنیم که آمار درست و دقیقی داشته باشیم؟ بهترین راه، یا شاید به یک معنا بشود گفت راه منحصر عبارت است از سرشماری؛ رفتن پیش مردم، پرسیدن از مردم. بنابراین با این صغری کبرائی که چیده شد، به این نتیجه میرسیم که سرشماری یک ضرورت برای آینده‌ی کشور است؛ برای برنامه‌ریزی درست و بهره‌مندی کشور از یک آینده‌ی منطقی و معقول و مطلوب به شمار میرود. بنابراین سرشماری یک چیز بسیار مهمی است.

	 سرشماری هم دو طرف دارد: یک طرف شمائید، که سؤال‌کننده هستید؛ یک طرف، مردمند. هر کدام هم وظائفی دارند. آنچه که مردم ان‌شاءاللَّه باید به آن توجه کنند، این است که آمارها را درست و دقیق بدهند، پاسخها را پاسخهای درستی بدهند. در همه‌ی بخشهائی که سؤال میشود، پاسخها باید دقیق و درست باشد. و من در همین جا از مردم عزیزمان درخواست میکنم که در این زمینه همکاری کامل بکنند؛ یعنی مأمور سرشماری را بپذیرند، به سؤالات او جواب بدهند، با او همکاری کنند، تا ان‌شاءاللَّه این فرم به نحو صحیح پر بشود. این مربوط به نقش مردم.

	 آنچه که مربوط به شماست، این است که کار را دقیق، علمی و کاملاً واقعی و بی‌طرفانه دنبال کنید. هیچ انگیزه‌ای - چه انگیزه‌ی سیاسی، چه انگیزه‌های گوناگونی که ممکن است وجود داشته باشد - نباید در آمار، در پردازش آمار و استنتاج از آمار اثر بگذارد. البته بخشی از آمارها در هر کشوری ممکن است یک طبقه‌بندی اطلاعاتی داشته باشد - محرمانه باشد، بسیار محرمانه باشد - لیکن بسیاری هم نه، جنبه‌ی محرمانه ندارد. در همه‌ی شکلهای طبقه‌بندی اطلاعات، کار دستگاه آمار باید دقیق و علمی و منطبق با واقعیت باشد. آمار خانوارها را، آمار گرایشها را، آمار دارائیها را، آمار اشتغال و بیکاری را، آمار سواد و بیسوادی را - همه‌ی این چیزهائی که سؤال میشود - بایستی به طور بی‌طرفانه دنبال کنید تا دستگاه‌های مختلفِ برنامه‌ریز بتوانند اعتماد کنند. شما صحبت از اعتماد به این دستگاه میکنید؛ این اعتماد را خود دستگاه آمار میتواند تأمین کند. شما عملاً نشان بدهید که در پردازش داده‌ها و استنتاج از داده‌ها کاملاً بی‌طرفید؛ یعنی درست تابع واقعیت هستید؛ همین چیزی را که هست، نشان میدهید. این اگر شد، ان‌شاءاللَّه اعتماد کامل هم به وجود می‌آید.

	 من قبلاً توصیه کردم، باز هم توصیه میکنم که دستگاه‌های مختلف کشور در دادن آمارهای مختلف، نسبت به موضوعات مختلف، عجله نکنند - آمار اعتیاد، آمار بیکاری، آمار سواد و بیسوادی، آمار مبتلایان به فلان بیماری - اینها را بگذارند دستگاه مسئول بر اساس آنچه که از واقعیتها گرفته است، به آنها اطلاع بدهد؛ آن وقت آنها هم بر اساس آن آمار، اگر میخواهند اعلام کنند، اعلام کنند؛ اگر میخواهند بر اساس آن برنامه‌ریزی کنند، برنامه‌ریزی کنند. یعنی به دستگاه مرکزی آمار اعتماد بشود.

	 بنابراین کارتان کار بسیار خوبی است، کار مهمی است، برای کشور مفید است؛ ان‌شاءاللَّه که خوب عمل بشود. به مأموران سرشماری باید توصیه بشود که با حوصله‌ی تمام، با رعایت اخلاق اسلامی، با خانواده‌ها مواجه بشوند و سؤال کنند؛ مردم هم ان‌شاءاللَّه با حوصله‌ی تمام پاسخ بدهند و این کار به سرانجام برسد.

	ان‌شاءاللَّه موفق باشید.