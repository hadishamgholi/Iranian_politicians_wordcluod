
عصر دومین روز از سفر کرمانشاه؛ در پادگان لشکر ۸۱ زرهی کرمانشاه‌

	بسم‌اللَّه‌الرّحمن‌الرّحیم‌

	 به همه‌ی فرماندهان عزیز و آحاد یگانهای مستقر در این میدان و همه‌ی نیروهای مسلح فداکار و شجاع در استان کرمانشاه، از ارتش، سپاه، بسیج، نیروی انتظامی و عشایر، درود میفرستم و از خداوند متعال توفیقات روزافزون برای همه‌ی شما مسئلت میکنم.

	 این پادگان و این منطقه، یادآور خاطرات بسیار شکوهمندی است. دلاورمردان، فداکاران، کسانی که دلهاشان لبالب از عشق به اسلام و ایران عزیز بود، در این منطقه فداکاریها کردند. همت آنان بر کوه‌های استوار این منطقه فائق آمد. دشمن مسلحِ مؤیدِ از سوی شیاطین را به مدد الطاف الهی و نزول ملائکه‌ی الهی توانستند شکست بدهند و برای کشورشان آبرو، حیثیت، عزت و مصونیت به وجود بیاورند. یاد آن روزها را فراموش نخواهیم کرد. آن روزها برای ما درس است و همواره این نوید را به خودمان دادیم و میدهیم که جوانان ما، عزیزان ما، نیروهای مسلح ما در سازمانهای مختلف، روزبه‌روز آمادگیشان، ایمانشان، عزم و تصمیمشان، بیشتر، پیشتر و استوارتر خواهد شد.

	 نیروهای مسلح این امتیاز را در بین همه‌ی خدمتگزاران اسلام و کشور دارا هستند که اولاً حافظ امنیتند. اگر امنیت از یک کشوری، از یک ملتی سلب شود، راه همه‌ی پیشرفتها به روی او بسته خواهد شد. امنیت، بستر و فضای اساسی و لازم و حیاتی برای همه‌ی کارهاست. علم، پیشرفت، تکنولوژی، ثروت و معنویت در سایه‌ی امنیت حاصل خواهد شد. نیروهای مسلح نظام جمهوری اسلامی ایران، حافظان امنیتند؛ وظیفه‌ی خود را حفظ امنیت مرزهای کشور و فضای عمومی کشور میدانند؛ و این امتیاز بزرگی است.

	 دومین امتیاز نیروهای مسلح این است که در عرصه‌ی خدمت، جان خود را در کف میگیرند و به میدان میآیند. جوانان و فرماندهان و رزمندگان نیروهای مسلح، در عرصه‌ی خدمت، خود را با شوق آماده‌ی فداکاری میکنند و وارد میشوند؛ این خاصیت ایمان اسلامی آنهاست. اینجا خبری از تحمیل نیست، خبری از فشار نیست؛ اینجا انگیزه از درون میجوشد.

	 اگر قدرتهای مادی دردسرِ اعصابِ فروریخته‌ی سربازان خود را در مناطق گوناگون عالم دارند، نیروهای مسلح جمهوری اسلامی از این امتیاز و افتخار برخوردارند که نیروهای آنها با انگیزه‌ی ایمان در میدان حاضر میشوند؛ این امتیاز بزرگی است. جانبازی، فداکاری و آمادگی برای دادن جان، اینهاست که پوشیدن لباس مقدس رزمندگی و نظامی را برای هر انسانی دارای افتخاری بزرگ میکند؛ این را قدر بدانید، به آن ببالید و به شرائط آن عمل کنید.

	 عزیزان من! نظام جمهوری اسلامی و ملت بزرگ ایران و کشور عزیز ما در طول سه دهه‌ی گذشته نشان داده است که دارای اقتدار روزافزون است. جنگ تحمیلىِ هشت ساله بر کشور ما و مردم ما به همه نشان داد که تهاجم به جمهوری اسلامی پرهزینه است. فقط رژیم صدام در مقابل ما نبود؛ رژیم صدام و نیروهای مسلح صدامی از سوی شیاطین بزرگ عالم و شیطان بزرگ - آمریکا - تأیید میشد، حمایت میشد. شکست نیروهای مهاجم به کشور ما، در واقع شکست عمده قوای قدرتهای مسلح عالم و سیاستهای شیطانی آنها بود؛ فهمیدند با کی طرفند؛ با نظام اسلامی. مردم شجاع کشورمان پشتیبان نیروهای مسلح بوده‌اند و هستند. خدای متعال به شما کمک میکند؛ دلهای مردم را نسبت به شما مهربان کرده است. امروز نیروهای مسلح در چشم مردم، محترم و دارای تکریمند. اینها امتیازات بزرگی است.

	 برادران عزیز! جوانان عزیز! فرماندهان محترم! وظیفه‌ی امروز ملت ما یک وظیفه‌ی خطیر و حساسی است. امروز فرصتهای بسیاری در مقابل ما قرار دارد. قدرتهای استکباری با سیاستهای گوناگون سعی میکنند ایران‌هراسی و اسلام‌هراسی را در دنیا توسعه بدهند. میبینید کارهای گوناگون آنها را. برای ایران‌هراسی، برای اسلام‌هراسی، شیوه‌های احمقانه، ابلهانه، بارها تکرار شده و بیخاصیتی آنها نشان‌داده‌شده، مجدداً به وسیله‌ی سیاستگذاران درمانده و پریشان غربی و همپیمانانشان تکرار میشود. این شیوه‌ها تاکنون نتیجه‌ای نداشته است. اینها نتوانسته‌اند مقصود شیطانی خود را عمل کنند.

	 امروز ایران، ملت ایران، نیروهای مؤمن کشور ما در چشم کشورهای اسلامی عزیزند؛ امروز نظام جمهوری اسلامی در چشم ملتهای منطقه عزیز است؛ این درست نقطه‌ی مقابل آن سیاستی است که آنها خواسته‌اند اعمال کنند. باز هم این سیاستها را تکرار میکنند، باز هم تودهنی خواهند خورد؛ باز هم آزموده‌ها را میآزمایند، باز هم طعم تلخ شکست را خواهند چشید.

	 امروز رژیم مستکبر آمریکا دچار مشکلات است. باتلاق فراهم‌آورده‌ی به دست خودشان در مناطق گوناگون، آنها را دارد غرق میکند. رژیم آمریکا نمیتواند از باتلاقی که به دست خودش در افغانستان به وجود آورده، خودش را خارج کند؛ چون راهش را بلد نیست. آنها نمیتوانند خودشان را خلاص کنند. با راه‌های مادی، با نگاه مادی، با نگاه متکبرانه، با روحیه‌ی تجاوزکارانه و طلبگارانه نمیشود در دنیائی که امروز مردم در آن بیدارند، کارها را پیش برد. کار، با منطق، با عقل، با معنویت پیش میرود؛ این همان روشی است که نظام جمهوری اسلامی در پیش گرفته.

	 عزیزان من! خوشوقت باشید، خوشحال باشید. ان‌شاءاللَّه مشمول رحمت الهی هستید، مشمول تأییدات الهی هستید. خدای متعال به شما کمک میکند. آیاتی را در ابتدای مراسم تلاوت کردند: «انّ الّذین قالوا ربّنا اللَّه ثمّ استقاموا تتنزّل علیهم الملائکة الّا تخافوا و لا تحزنوا»؛  بیم نکنید، اندوهگین نشوید، خدا با شماست. «نحن اولیائکم فی الحیاة الدّنیا و فی الاخرة»؛  فرشتگان در همین دنیا هم به امر پروردگار پشتیبان شما هستند.

	 پروردگارا! تو را به اولیائت، به کلام مقدس قرآن و به روح مؤمن شهیدان سوگند میدهیم، ما را روزبه‌روز به عهد و پیمانی که با تو بسته‌ایم، پایبندتر قرار بده. پروردگارا! این جوانان عزیز را، این فرماندهان مسئول و متعهد را مشمول لطف و رحمت و هدایت خود قرار بده. ارواح شهیدان ما را با اولیائشان، با پیغمبر و شهدای کربلا محشور کن.

	    والسّلام علیکم و رحمةاللَّه و برکاته‌

	۱) فصلت: ۳۰
	۲) فصلت: ۳۱