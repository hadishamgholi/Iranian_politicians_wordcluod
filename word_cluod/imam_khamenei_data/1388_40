
	بسم‌اللَّه‌الرّحمن‌الّرحیم‌
	والحمد للَّه ربّ العالمین و الصّلاة و السّلام علی سیّدنا و نبیّنا أبی القاسم المصطفی محمد و    علی اله الأطیبین الأطهرین و صحبه المنتجبین سیّما بقیّة اللَّه فی الأرضین‌
	 
	بسیار خوشوقتم که در جمع پر محبت و پر شور مردم دلاور شهرستان بیجار و گروس با آن سوابق تاریخی، با آن افتخارات بزرگ، امروز حضور پیدا کردم. مردم بیجار علاوه بر افتخارات تاریخیشان، در دوران معاصر در حوادث گوناگون انقلاب، در جنگ تحمیلی و دفاع مقدس از مرزهای کشور جوهر درخشان خود را نشان دادند. مرد و زنشان، پیر و جوانشان، حتّی نوجوانانشان در این میدان آن چنان شهامتی از خود نشان دادند که یقیناً از یاد نخواهد رفت. همین الان در گلزار شهیدان، بر سر مزار مقدس چندین شهید دانش‌آموز که از یک مدرسه با یکدیگر به میدان جهاد رفتند و شربت شهادت نوشیدند، بودیم و مزار این عزیزان را زیارت کردیم. اینها نشانه‌های بزرگی است؛ درباره‌ی یک مردم، درباره‌ی یک قوم، درباره‌ی یک شهر. تاریخ روی اینها قضاوت میکند. آن دوران گذشت که سعىِ مرکزنشینان و قدرتمندان بر این بود که شهرهای دوردست و اقوام گوناگون کشور را ندیده بگیرند. امروز در نظام جمهوری اسلامی ایران هر فرد ایرانی در هر نقطه‌ی این کشور عظیم و پهناور به عنوان یک فرد دارای ارزش مستقلی است. مجموعه‌ی این ارزشها، مجموعه‌ی این شخصیتهای مستقل، مجموعه‌ی این اراده‌ها و محبتها، ملت بزرگ ایران را تشکیل میدهد؛ ملتی که در دوران معاصر توانسته است علی رغم خواست قدرتهای مستکبر جهانی، حضور خود، اراده‌ی خود، تأثیر خود را بر مخالفان و بر معاندان تحمیل کند. ایستادگی ملت ایران که امروز یک ایستادگی مثال‌زدنی است و سرمشق بسیاری از ملتهاست، ناشی از ایستادگی یکایک آحاد کشور، ناشی از جوهر تابناک شخصیت در همه‌ی اقوام کشور و در همه‌ی شهرها و گوشه و کنارهای این کشور بزرگ است.
	 آنچه در مورد شهر بیجار جلب توجه میکند، این است که این مردم با محبت اهل بیت - چه شیعه و چه سنی، بخصوص شیعیان که پیرو مکتب اهل بیت هستند - توانسته‌اند از آزمایشهای بزرگی سربلند بیرون بیایند. این مردم عزیز در مرزداری کشور اسلامی امتحان خود را بخوبی دادند؛ نمره‌ی قبولی گرفتند. مردم کردستان در همه‌ی اقطار این استان، از جمله در شهر بیجار که مرکز تشیع است، شیعه و سنی با یکدیگر و در کنار یکدیگر زندگی میکنند و یک نمونه‌ای از همبستگی اسلامی و وحدت اسلامی را نشان میدهند. اینها در خور تقدیر است. ما در مطالعات خود، در بررسیهای خود، نه فقط در این برهه، بلکه از گذشته، توجه کردیم که در دوران طاغوت به این منطقه با نگاه منفی نگاه شده است. مردم این منطقه را بیگانه دانستند، مورد بیاعتنائی قرار دادند؛ از اول انقلاب به همین جهت به دستور امام بزرگوار (رضوان اللَّه تعالی علیه) اولین گروه عمران، به عنوان دفتر عمران کردستان، به این منطقه آمدند تا مشغول خدمت‌رسانی شوند، تا مشکلات متراکم‌شده‌ی از دوران قبل را بر طرف کنند. البته ناامنیهائی که دشمنان انقلاب در برهه‌ای از زمان به وجود آوردند، فرصتها را گرفت، عقب‌افتادگیهائی در این خدمت‌رسانیها به وجود آورد، اما جوانان دلیر میهن اسلامی - چه جوانان جهاد سازندگی، چه دلاوران سپاه پاسداران انقلاب اسلامی، چه مردان نیرومند ارتش و نیروی انتظامی - به پشتیبانی شما مردم توانستند در این استان و در این منطقه کارهائی را انجام دهند. البته در عین حال عقب‌افتادگیها کم نیست. امام جمعه‌ی محترم، به بعضی از درخواستها اشاره کردند. خوشبختانه دولت خدمتگزار در جلسات خود - از جمله در جلسه‌ای که دو روز قبل در سنندج تشکیل دادند - به مسائل رسیدگی کردند و در خصوص منطقه‌ی بیجار، تصمیم‌های خوبی گرفتند؛ به ما هم گزارش کردند؛ ما هم تأکید کردیم آنها را دنبال‌گیری و پیگیری کنند و ان‌شاءاللَّه پیگیری خواهند کرد. به همت شما مردم، با کمک شما مردم ان‌شاءاللَّه دولت خدمتگزار بتواند کارهای بزرگی را که برای این مردم، برای این منطقه، برای شما عزیزان در نظر دارد، انجام دهد.
	 من یک نکته را که درباره‌ی مسائل کلی کشور و انقلاب است، اما بخصوصِ ناظر به مسائل بیجار هم هست، عرض میکنم. و آن این است که ملت ایران این حرکت عظیمی را که موجب حیرت بینندگان جهانی شد، به کمک سه عنصر اساسی انجام داد: یکی اتحاد؛ یکی، حضور و یکی آگاهی. ملت ایران با اتحاد خود، با حضور خود، با آگاهی خود این گام بلند را برداشت و تمدنی جدید، حرکتی جدید، جریانی نو در اندیشه‌ی سیاسی دنیا به وجود آورد. ملتهای مسلمان احساس هویت کردند، شخصیت پیدا کردند. احساس کردند میتوانند عقب‌افتادگیهایشان را که بر امت اسلامی تحمیل شده بود، جبران کنند. لذا شما میبینید حرکت ملت ایران بر روی ملتهای مسلمان - از شمال آفریقا تا شرق آسیا - اثر گذاشت، ملتها را بیدار کرد. در قضیه‌ی فلسطین، در قضیه‌ی لبنان، در مسائل عراق و افغانستان جا به جا و قدم به قدم، تأثیر نفَس شما ملت ایران محسوس است. این کار بزرگ به برکت این سه عنصر بود:
	 اتحاد ملی. دلها به هم نزدیک شد، حنجره‌ها یک فریاد را به گوش همه رساندند، مردم سراسر کشور از اقوام مختلف، با مذاهب مختلف، دنبال جمهوری اسلامی و برافراشته شدن پرچم اسلام با یکدیگر هم‌دست و هم‌پیمان و هم‌سخن شدند. این یکپارچگی در آغاز انقلاب توانست آن چنان فشاری بر دشمن وارد بیاورد که کمر رژیم طاغوت را بشکند. بعد از آن هم تا امروز در آزمونهای گوناگون، همین وحدت ملت ایران بوده است که سخن آخر را به گوش دشمنان رسانده است و دشمن را از اینکه بتواند در صفوف ملت ایران رخنه کند، مأیوس کرده است. این وحدت را باید حفظ کرد.
	 اینکه من در سنندج گفتم، این جا هم تکرار میکنم، برادران مسلمان وحدت اسلامی را بر افتراق مذاهب شیعه و سنی ترجیح دهند و نگذارند اختلاف مذهبی به اختلاف مشی و روش و جهتگیری منتهی شود، به خاطر این است. وحدت اقوام ایرانی، وحدت مذاهب اسلامی، وحدت جریانهای گوناگون سیاسی، تضمین کننده‌ی ابهت کشور است. این جا هم من به همه توصیه میکنم. آن جائی که اکثریت با برادران اهل سنت است، این توصیه‌ی ما بود. این جا هم که اکثریت با برادران شیعه است، باز این، توصیه‌ی ماست: با یکدیگر برادر باشید، با یکدیگر هم‌راه و هم‌دست باشید، به یکدیگر کمک کنید. این نکته‌ی اول.
	 نکته‌ی دوم، حضور. حضور مردم در صحنه‌ها توانست دشمن را مأیوس کند. اگر مردم در این سی سال در انتخاباتها شرکت نمیکردند، در راهپیمائیهای بیست و دو بهمن و روز قدس شرکت نمیکردند، در مراسم گوناگون، حضور خودشان و این حجم عظیم ملت ایران را به رخ دشمن نمیکشیدند، مسلماً هیبت ملت ایران، آنچنان که امروز هست، نمیبود. این حضور را حفظ کنید.
	 اینکه ما در همه‌ی انتخاباتها تأکید میکنیم که مردم در صحنه‌ها حاضر باشند و در صحنه‌های گوناگون حضور داشته باشند، به خاطر این است. این حضور فقط در عرصه‌ی سیاست نیست، فقط در انتخابات نیست؛ در عرصه‌های سازندگی، در عرصه‌ی اقتصادی، مردم حضور داشته باشند. همانطور که گفتم، این سخن مربوط به همه‌ی ملت ایران است، اما در خصوص بیجار هم این مسأله معنا پیدا میکند و مصداق دارد. مردم بیجار شهر خودشان، بیابانهای سرسبز و خرم خودشان، منطقه‌ی بسیار پر برکت خودشان را قدر بدانند. اینی که شنیده میشود مردم بعضاً از این شهرستان به نقاط دوردست مهاجرت میکنند، این برخلاف حضور است؛ حضور اقتصادی. باشید، بمانید، اینجا را آباد کنید. گذشت آن دورانی که دولتها نمیخواستند نگاه به مناطق دوردست بکنند. خوشبختانه دولت خدمتگزار نگاه به اقصی نقاط کشور میکند و مسائل اقصی نقاط کشور را مورد توجه قرار میدهد. من میبینم، مشاهده میکنم، از نزدیک ناظر هستم، میبینم نسبت به مسائل شهرستانها و استانها چطور دقت دارند. نسبت به همین بیجار، آن روز من دیدم مسئولانِ دولتی، مشکلات این منطقه و این شهرستان را بدرستی متوجهند؛ مسئله‌ی کمبود آب، مسئله‌ی سرازیر شدن سدها به سمت استانهای دیگر و محروم ماندن اینجا از آب را توجه دارند و اینها چیزهائی است که مسئولین استان به اینها توجه دارند، در فکر علاج‌جوئی نسبت به این مسائل هستند؛ دنبال اینند که این مسائل را حل کنند. این خیلی مغتنم است که مسئولین کشور به فکر مناطق گوناگون کشور - ولو آن جاهائی که از مرکز دور است، ولو آن جاهائی که برای بسیاری از مردم کشور ناشناخته است - باشند. این خیلی مغتنم است، خیلی خوب است. مردم خود منطقه باید همکاری کنند. همکاری کنید، حضور داشته باشید. این حضور، یکی از مهمترین مسائلی است که برای ادامه‌ی حرکت عظیم ملت ایران در سطح کشور و در اینجا و در سطح استان، مطرح است. شهر خودتان، دیار خودتان، آب و خاک پر برکت و زیبا و پر طراوت و سر سبز خودتان را قدر بدانید، مغتنم بشمارید، از آنها بهره ببرید. مسئولین هم کمک کنند، دست به دست هم بدهید. این هم مسئله‌ی حضور است.
	 مسئله‌ی آگاهی، یعنی آن سومین عنصر، نقش بسیار مهمی دارد. مثل نقش اتحاد و وحدت و مثل نقش حضور در صحنه. ملت ایران نشان دادند ملت آگاهی هستند. اگر آگاهی ملت ایران نبود، آن دولتهای متزلزل و بیاعتقاد به انقلاب در سالهای اول انقلاب، یقیناً سرنوشت بدی را برای این کشور رقم میزدند. آنهائی که خودشان صریحاً میگفتند به انقلاب عقیده ندارند، آنهائی که میگفتند از آمریکا میترسند - صریحاً این را میگفتند - آنهائی که نشان میدادند که متمایل به نرمش و تذلل و تواضع در مقابل قدرتهای بزرگند، اگر بنا بود در رأس کار بمانند، امروز ملت ما مسیر و وضع دیگری داشت و از این عزت، از این پیشرفت، از این ابهت جهانی برای ملت ایران خبری نبود. امام بزرگوار ما محکم ایستاد و مردم به خاطر آگاهی، به برکت آگاهیشان پشت سر امام ایستادند. این آگاهی به مردم کمک کرد.
	 من میخواهم عرض کنم عزیزان من! این آگاهی همیشه لازم است. امروز هم لازم است، فردا هم لازم است. نسل جوان ما خوشبختانه امروز یک نسل غالب در سرتاسر کشور است. جوانها بهوش باشند، بیدار باشند. معیارها مشخص است. در انتخابات، این آگاهی باید اثر کند؛ در بیان خواسته‌های ملت این آگاهی باید تأثیر بگذارد؛ در حضور گوناگون، در مسائل مختلف، این آگاهی بایستی اثر بگذارد. ملت ایران در انتخابهای خود - معیارهای انتخابات را من آن روز عرض کردم، این هم مکمل آنهاست - توجه کند؛ کسانی با رأی ملت سر کار نیایند که در مقابل دشمنان بخواهند دست تسلیم بالا ببرند و آبروی ملت ایران را ببرند. کسانی سر کار نیایند که بخواهند با تملق‌گوئی به غرب، به دولتهای غربی، به دولتهای زورگو و مستکبر، به خیال خودشان بخواهند برای خودشان موقعیتی در سطح بین‌المللی دست و پا کنند. اینها برای ملت ایران ارزشی ندارد. کسانی سر کار نیایند که دشمنان ملت ایران طمع بورزند که به وسیله‌ی آنها بتوانند صفوف ملت را از هم جدا کنند، مردم را از دینشان، از اصولشان، از ارزشهای انقلابیشان دور کنند. ملت باید آگاه باشد. اگر کسانی بر سر کار بیایند که در مراکز گوناگون سیاسی یا اقتصادی به جای اینکه به فکر ادامه‌ی راه امام و ارزشها و اصول ترسیم شده‌ی به وسیله‌ی امام باشند، به فکر به دست آوردن دل فلان قدرت غربی و فلان مستکبر بین‌المللی باشند، برای ملت ایران مصیبت خواهد بود. این آگاهی برای ملت لازم است.
	 بنابراین امروز هم، مثل این سی سال گذشته، ملت ایران احتیاج به این سه عنصر دارد: عنصر اتحاد، عنصر حضور در عرصه‌های مختلف و عنصر آگاهی. اگر ملت این سه چیز را که همه از برکات ایمان باللَّه و از برکات تعالیم قرآن است، داشته باشد، من به شما عرض بکنم، هم دنیا خواهد داشت، هم آخرت. ملت به برکت ایمان خود، به برکت اعتقاد خود، به برکت تمسک خود به ذیل عنایت نبی مکرم و اهل بیت عصمت و تعالیم قرآن و اهل بیت خواهد توانست هم دنیای خود را از آنچه که هست، بمراتب بهتر کند و هم رضای الهی را کسب کند. این، خط کلی ماست.
	 من در این سفر کردستان، خدا را شاکر هستم که با اینکه اطلاعات زیادی از این منطقه از پیش، به طور شنیداری و خواندنی داشتم، اما مطالب زیادتر و حقائق بیشتری از این مردم عزیز، از شما مردم خونگرم و با محبت و وفادار و شجاع و نجیب، پیدا کردم و حقائق بیشتری به دست آوردم. امیدوارم ان‌شاءاللَّه مسئولین کشور قدر شما مردم خوب و نجیب و مؤمن و وفادار را بدانند. شما هم قدر این مسئولین خدمتگزار را بدانید. با این اتحاد و همدستی ملت و مسئولان است که ایران عزیز ما خواهد توانست به آن اهدافی که اسلام انقلابی و اسلام ناب ترسیم کرده است، خود را برساند.
	 پروردگارا! تو را به محمد و آل محمد سوگند میدهیم رحمت خود، برکات خود، فضل خود، توفیق خود را بر این مردم فرو ببار. پروردگارا! روح مطهر این مرجع بزرگوار،  این فقیه عارف را، که حقیقتاً رحلت او ما را داغدار کرد، با اولیائش محشور کن. پروردگارا! به محمد و آل محمد ما را هم توفیق خودسازی و وارستگی و معرفت کامل عنایت بفرما.
	    والسّلام علیکم و رحمةاللَّه و برکاته‌

	۱) آیةاللَّه بهجت‌
	 