

	بسم‌الله‌الرّحمن‌الرّحیم

	 خدا را شکر که امسال هم توفیق پیدا کردیم در درختکاریِ وسیع و عمومی ملّت ایران شرکت کنیم. من غالباً هر سال، درختهای کاج یا سرو یا درخت چنار -که درخت چنار، خیلی هم لازم و مفید و مهم است- و مانند اینها میکاشتم، لکن یک نفری در این یادداشت‌های مردمی که برای من هر روز می‌آید، به من نوشته بود که چرا درخت میوه نمیکارید؟ لذا امسال ما درخت میوه کاشتیم؛ یکی سیب است و یکی هم گیلاس؛ امیدواریم ان‌شاءالله به بار بنشیند و میوه بدهد و از میوه‌‌‌اش استفاده بشود.

	 مسئله‌ی گیاه و درخت و سبزه و حفظ فضای ناشی از طبیعت زنده، برای کشور خیلی مهم است. بسیاری از این عوارضی که در مورد هوا و ریزگردها و عدم سلامت هواهای شهرها و بقیّه‌ی چیزها داریم، ناشی از کمبودهای گیاهی است؛ پوشش گیاهی میتواند به کشور خیلی کمک کند. و البتّه درخت میوه‌دار، این امتیاز را هم دارد که میوه‌ی لذیذِ مخصوص ایران را به مردم میدهد. میوه‌ی ما -انواع میوه‌های ما که خیلی هم متنوّع است- با امثال خودش در کشورهای دیگر تفاوت دارد؛ آن‌طور که برای من نقل کردند، میوه‌های ما شیرین‌تر، خوش‌طعم‌تر، آبدارتر و مطلوب‌تر است؛ گرچه حالا شنیدم که متأسّفانه میوه هم وارد میشود؛ جزو کارهای غلط، یکی [هم] وارد کردن میوه است که جز در موارد ضرورت و در حدّ ضرورت، مسئولین بایستی جلوی این کار را بگیرند.

	 به‌هرحال مسئله‌ی فضای سبز و درخت و سبزه و مراتع و جنگلها و پوشش گیاهی زمین، در کشور ما خیلی مهم است. [و] در کشور ما، از بعضی از کشورهای دیگر هم مهم‌تر است؛ زیرا کشور ما، یک کشوری است که دارای کویر است و کم‌آب است و تنوّعهای اقلیمی در آن جوری است که ما زیاد احتیاج داریم به اینکه پوشش گیاهی‌مان را حفظ کنیم. مسئولینی که کار جنگلها مربوط به آنها است یا کار مراتع مربوط به آنها است یا کار زمینهای کشاورزی مربوط به آنها است، باید خیلی کار خودشان را اهمّیّت بدهند و برای حفظ این ثروت عظیم ملّی و موهبت الهی که در اختیار مردم است و در این کشور است، کار کنند.

	ما حتّی در اطراف شهر بزرگ تهران، سبزه‌گاه‌هایی داریم که در آنها انواع و اقسام گیاهان دارویی وجود دارد؛ تنوّع گیاهان دارویی در کشور ما خیلی زیاد است؛ در بعضی از استانها، تعداد گیاهان دارویی خیلی بالا است؛ در همین تهران، در این درّه‌های طرف شرق تهران، در زیر این کوه‌هایی که البرز کوچک یا البرز صغیر نامیده میشود، آن‌طوری که متخصّصین تشخیص دادند و بیان کردند، گیاهان دارویی خیلی زیاد است. به‌هرحال همه‌ی اینها ثروتهای عظیم ملّی است و موهبت الهی است، باید اینها را قدر دانست، نگذارند [از بین برود]؛ آن‌طوری که به من گزارش دادند، شنیدم جنگلهای ایران -بخصوص جنگلهای شمال- جزو کمیاب‌ترین نوع جنگلهای دنیا است؛ امروز در بسیاری از کشورهای دنیا که جنگل دارند، جنگل از این نوعی -که ما در شمال از آن برخوردار هستیم- وجود ندارد؛ خب، اینها را باید حفظ کرد، اینها خیلی با ارزش است. یک عدّه سوداگر و دنبال سود مادّی، فکر منافع ملّی را نمیکنند، به جان این مراتع یا جنگلها یا بقیّه‌ی ثروتهای طبیعیِ این‌چنینی می‌افتند و [فقط] سود خودشان را در نظر میگیرند. امیدواریم  ان‌شاءالله این روز و این مراسمِ درختکاری -که احترام به سرسبزی کشور عزیزمان است- برای مردم ما به‌عنوان یک نماد احترام به طبیعت و به طبیعت سرسبز و سبزه تبدیل بشود و همه قدرش را بدانند و مسئولین هم به وظایف خودشان در این زمینه عمل کنند.

	والسّلام علیکم و رحمةالله و برکاته