
در مراسم دانش‌آموختگی دانشجویان

	بسم‌اللَّه‌الرّحمن‌الرّحیم‌

	 تبریک عرض میکنم به فارغ‌التحصیلان عزیز این دانشگاه که اکنون آماده هستند وارد عرصه‌ی عمل و انجام وظیفه شوند، و همچنین به جوانان عزیزِ سردوشیبگیرِ امروز که خود را آماده کرده‌اند برای ورود در عرصه‌ی دانش و علم و آماده شدن برای انجام وظائف و کارهای بزرگ. این مراسم به برکت حضور شما جوانهای عزیز و به برکت حضور در این عرصه‌ی علمی، یکی از شیرین‌ترین و مطلوبترین مراسم ماست.

	 کارهائی هم که انجام گرفت - مانور بسیار خوب این میدان - و نظم و انضباط نیروها، قابل تقدیر است. این تحرک و انضباط در انجام کارهای متعارف، میتواند نشانه‌ای باشد از وجود نظم و انتظام فکری و روحی، که عامل اصلی در عمل درست و صراط مستقیم است؛ و امیدواریم همین جور باشد.

	 آنچه من امروز میخواهم به شما جوانان عزیزمان عرض کنم، اهمیت نیروی انتظامی است؛ اهمیت کاری است که شما به آن همت گماشته‌اید. اهمیت نیروی انتظامی را باید در اهمیت امنیت اجتماعی دانست. هر اندازه که امنیت برای یک ملت و یک کشور مهم است، به همان اندازه باید به حافظان امنیت - که یک مظهر برجسته‌ی آن، نیروی انتظامی است - اهمیت داد. کارتان کار مهمی است. امنیت در یک کشور - چه امنیت اجتماعی و مدنی، چه امنیت روانی و اخلاقی - یکی از پایه‌ها و ارکان اصلی پیشرفت و قوام و سربلندی کشور است. بدترین بلائی که میتوان بر سر یک ملتِ رو به رشد و پیشرفت وارد آورد، سلب امنیت است. وقتی امنیت وجود نداشت، فکر منتظم و به دنبال آن، عمل منتظم هم وجود نخواهد داشت و پیشرفت میسر نخواهد شد. علاوه‌ی بر اینها، امنیت یک نیاز اساسی برای انسانهاست. «الّذی اطعمهم من جوع و امنهم من خوف»؛  به عنوان دو نعمت بزرگ الهی، خدای متعال این را به رخ مخاطبان این آیه‌ی شریفه میکشد: نجات از گرسنگی و نجات از ناامنی. اینها اهمیت امنیت را نشان میدهد.

	 علاوه‌ی بر اینها، در مواجهه‌ی میان نیروی اهریمنىِ استکبار بین‌المللی - که امروز خطر بزرگی برای ملتهای مستقل است - یکی از کارهائی که آنها به طور دقیق دنبال میکنند، ایجاد ناامنی است؛ چه ناامنی اجتماعی، چه ناامنی اخلاقی و معنوی و روحی. ثابت شده است که ترویج مواد مخدر به دنبال طراحیهای پشت صحنه‌ای است که سیاستگذاران استکبار نسبت به کشورهای مبغوضِ خودشان انجام میدهند. عیناً همین مسئله در ترویج بیبندوباری، در سست کردن ایمانها، سست کردن پایه‌های اخلاقی در یک جامعه وجود دارد. اینها همه، اهمیت پاسداری از امنیت را بیشتر میکند. شما این تکلیف بزرگ را بر دوش گرفتید، دارید وارد این میدان میشوید؛ این را قدر بدانید.

	 امروز آن کسانی که در قالب نیروی انتظامی سعی میکنند آرامش را، امنیت را، آسایش خیال را برای آحاد شهروندان کشورمان فراهم کنند، در حقیقت به معنای واقعی کلمه، مجاهدان فی‌سبیل‌اللَّه هستند؛ این بسیار باارزش است. لازمه‌ی این سِمت مهم و این عنوان بزرگ این است که هرچه میتوانید، کار را از آسیبهائی که ممکن است در آن و بر آن وارد شود، مبرا کنید. تأکید همیشه‌ی ما در خطاب به نیروی انتظامی این بوده و همین هم هست.

	 نیروی انتظامی، هم مظهر اقتدار نظام و نظمی است که میخواهد امنیت کشور را حفظ کند و تأمین کند و از آن پاسداری کند، هم مظهر مهربانی و دلسوزی و روحیه‌ی رأفت و رحمت نظام نسبت به آحاد مردم است. این دو تا در کنار هم و توأم با یکدیگر باید مورد توجه قرار بگیرد. در آموزشها، در دوره‌های گوناگونی که برای کارآموزی بخشهای مختلف تشکیل میشود، این را بایستی به آحاد نیروی انتظامی تعلیم داد، تا جزو فرهنگ قطعی نیروی انتظامی بشود.

	 شما میخواهید پشتیبانان آسایش و آرامش فکری مردم باشید. بایستی مردم، هم قدرت و اقتدار شما را احساس کنند، هم رأفت و دلسوزی و امانت و محبت شما را نسبت به خودشان. شما جوانها استعداد کارهای بزرگ را دارید. امروز نیروی انتظامی ما با گذشته‌ی خود، با آنچه که در دهه‌های قبل بوده است، فاصله‌ی زیادی دارد و پیشرفت زیادی کرده است. پیشرفتهای بیشتری هم جلوی روی شماست. عرصه‌های باز در مقابل شماست. با دانش، با تجربه، با تحقیق، با تأمل، با به کار گرفتن همه‌ی استعداد و ذخیره‌ای که خدای متعال در وجود شما قرار داده است، میتوانید این عرصه‌ها را فتح کنید.

	 اساتید محترم، فرماندهان محترم، یکایک کارکنان، و شما دانشجویان و فارغ‌التحصیلان، همه مخاطب به این سخن هستید. ان‌شاءاللَّه خداوند به شما توفیق بدهد. سربلندی ایران عزیز، ایران اسلامی، ایران پیشرو، در گرو اراده‌ی مستحکم و عزم راسخ جوانان و نخبگان ماست؛ که امروز بحمداللَّه این در سرتاسر کشور مشهود است و دنیا هم دارد این را مشاهده میکند و روزبه‌روز ان‌شاءاللَّه بهتر خواهد بود.

	 از خداوند متعال توفیقاتش را برای شما، دعای مستجاب ولیعصر (ارواحنا فداه) را برای شما، و رضایت روح مطهر امام و شهیدان را از همه‌ی شما، مسئلت میکنم.

	    والسّلام علیکم و رحمةاللَّه و برکاته‌

	۱) قریش: ۴